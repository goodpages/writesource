<HTML>

<HEAD>

<!--小说下载阅读器样式-->
<META http-equiv=Content-Type content="text/html; charset=utf-8">
<!-- ComeFrom=http://book.zhuike.net/xuanhuan/137703/7343994.htm -->



<META http-equiv=Content-Type content="text/html; charset=gb2312">

<title>第六章&nbsp;格言联壁二</title>

<link href="../style.css" rel="stylesheet" type="text/css">

<script src="../head.js"></script>

<script language="JavaScript">

document.onkeydown=gotopage

function gotopage() {

	if (event.keyCode==37) document.location= "24717.htm"

	if (event.keyCode==39) document.location= "24719.htm"

	if (event.keyCode==13) document.location= "List.htm"

}

</script>

</HEAD>

<BODY text=#000000 vLink=#990000 aLink=#990000 link=#990000 leftMargin=0 topMargin=0 marginheight=0 marginwidth=0 Bgcolor=#E7F4FE class=Body style='word-break:break-all'>



<table border="0" height="98" cellpadding="0" cellspacing="0" width=100% id=main> 

<tr> <td width="100%" align="left" valign="top">

<br><br>

</TD></TR> <TR vAlign=center align=left> 



<TD height="295"  valign="top" align="left"> 

<TABLE cellSpacing=0 borderColorDark=#999999 cellPadding=0 align=center borderColorLight=#ffffff border="0" style="line-height:150%;" WIDTH="90%"> 

<TBODY> <TR vAlign=top align=left> 

<TD id=thetd class=thetd>

<div align="left" style="width: 100%; height: 132"> 

<p align="left"><center><font class="article_title">第六章&nbsp;格言联壁二</font></center><br>

<hr size="1" noshade color="#FF9900"><span id=content><!--BookContent Start-->　　遇事只一味镇定从容，虽纷若乱丝，终当就绪。<br><br>　　待人无半毫矫伪欺诈，纵狡如山鬼，亦自献诚。<br><br>　　公生明，诚生明，从容生明。<br><br>　　人好刚，我以柔胜之。<br><br>　　人用术，我以诚感之。<br><br>　　人使气，我以理屈之。<br><br>　　柔能制刚，遇赤子而贲、育失其勇。<br><br>　　讷能屈辩，逢喑者而仪、秦拙于词。<br><br>　　困天下之智者，不在智而在愚。<br><br>　　穷天下之辩者，不在辩而在讷。<br><br>　　伏天下之勇者，不在勇而在怯。<br><br>　　以耐事，了天下之多事。<br><br>　　以无心息天下之争心。<br><br>　　何以息谤？曰无辩。<br><br>　　何以止怨？曰不争。<br><br>　　人之谤我也，与其能辩，不如能容。<br><br>　　人之侮我也，与其能防，不如能化。<br><br>　　是非窝里，人用口，我用耳。<br><br>　　热闹场中，人向前，我落后。<br><br>　　观世间极恶事，则一咎一慝，尽可优容。<br><br>　　念古来极冤人，则一毁一辱，何须计较！<br><br>　　彼之理是，我之理非，我让之。<br><br>　　彼之理非，我之理是，我容之。<br><br>　　能容小人，是大人。能培薄德，是厚德。<br><br>　　我不识何等为君子？但看每事肯吃亏的，便是。<br><br>　　我不识何等为小人，但看每事好便宜的，便是。<br><br>　　律身惟廉为宜，处世以退为尚。<br><br>　　以仁义存心，以勤俭作家，以忍让接物。<br><br>　　径路窄处，留一步与人行。<br><br>　　滋味浓底，减三分让人尝。<br><br>　　任难任之事，要有力而无气。<br><br>　　处难处之人，要有知而无言。<br><br>　　穷寇不可追也，遁辞不可攻也，贫民不可威也。<br><br>　　祸莫大于不仇人，而有仇人之辞色。<br><br>　　耻莫大于不恩人，而作恩人之状态。<br><br>　　恩怕先益后损，威怕先松后紧。<br><br>　　善用威者不轻怒，善用恩者不妄施。<br><br>　　宽厚者，毋使人有所恃。<br><br>　　精明者，不使人无所容。<br><br>　　事有知其当变，而不得不因者，善救之而已矣。<br><br>　　人有知其当退，而不得不用者，善驭之而已矣。<br><br>　　轻信轻发，听言之大戒也。<br><br>　　愈激愈厉，责善之大戒也。<br><br>　　处事须留余地，责善切戒尽言。<br><br>　　施在我有余之惠，则可以广德。<br><br>　　留在人不尽之情，则可以全交。<br><br>　　古人爱人之意多，故人易于改过；而视我也常亲，我之教益易行。<br><br>　　今人恶人之意多，故人甘于自弃；而视我也常仇，我之言必不入。<br><br>　　喜闻人过，不若喜闻己过。<br><br>　　乐道己善，何如乐道人善。<br><br>　　听其言，必观其行，是取人之道。<br><br>　　师其言，不问其行，是取善之方。<br><br>　　论人之非，当原其心，不可徒泥其迹。<br><br>　　取人之善，当据其迹，不必深究其心。<br><br>　　小人亦有好处，不可恶其人，并没其是。<br><br>　　君子亦有过差，不可好其人，并饰其非。<br><br>　　小人固当远，然断不可显为仇敌。<br><br>　　君子固当亲，然亦不可曲为附和。<br><br>　　待小人宜宽，防小人宜严。<br><br>　　闻恶不可遽怒，恐为谗夫泄忿。<br><br>　　闻善不可就亲，恐引奸人进身。<br><br>　　先去私心，而后可以治公事。<br><br>　　先平己见，而后可以听人言。<br><br>　　修己以清心为要，涉世以慎言为先。<br><br>　　恶莫大于纵己之欲，祸莫大于言人之非。<br><br>　　人生惟酒色机关，须百炼此身成铁汉。<br><br>　　世上有是非门户，要三缄其口学金人。<br><br>　　工于论人者，察己常阔疏。<br><br>　　狃于讦直者，发言多弊病。<br><br>　　人情每见一人，始以为可亲；久而厌生，又以为可恶。<br><br>　　非明于理而复体之以情，未有不割席者。<br><br>　　人情每处一境，始以为甚乐；久而生厌，又以为甚苦。非平其心，而复济之以养，未有不思迁者。<br><br>　　观富贵人，当观其气概，如温厚和平者，则其荣必久，而其后必昌。<br><br>　　观贫贱人，当观其度量，如宽宏坦荡者，则其福必臻，而其家必裕。<br><br>　　宽厚之人，吾师以养量。慎密之人，吾师以炼识。<br><br>　　慈惠这人，吾师以御下。俭约之人，吾师以居家。<br><br>　　明通之人，吾师以生慧。质朴之人，吾师以藏拙。<br><br>　　才智之人，吾师以应变。缄默之人，吾师以存神。<br><br>　　谦恭善下之人，吾师以亲师友。<br><br>　　博学强识之人，吾师以广见闻。<br><br>　　居视其所亲，富视其所与，达视其所举，穷视其所不为，贫视其所不取。<br><br>　　取人之直，恕其戆。取人之朴，恕其愚。<br><br>　　取人之介，恕其隘。取人之敬，恕其疏。<br><br>　　取人之辩，恕其肆，取人之信，恕其拘。<br><br>　　遇则鲠人，须耐他戾气。遇骏逸人，须耐他妄气。<br><br>　　遇朴厚人，须耐他滞气。遇佻达人，须耐他浮气。<br><br>　　人褊急，我受之以宽宏。<br><br>　　人险仄，我平之以坦荡。<br><br>　　奸人诈而好名，他行事有确似君子处。<br><br>　　迂人执而不化，其决裂有甚于小人时。<br><br>　　持身不可太皎洁，一切污辱垢秽，要茹纳得。<br><br>　　处世不可太分明，一切贤愚好丑，要包容得。<br><br>　　宇宙之大，何物不有？使择物而取之，安得别立宇宙，置此所含之物？<br><br>　　人心之广，保人不容，使择人而好之，安有别个人心，复容所恶之人？<br><br>　　德盛者，其心和平，见人皆可取，故口中所许可者多。<br><br>　　德薄者，其心刻傲，见人皆可憎，故目中所鄙弃者众。<br><br>　　律己宜带秋风，处世须带春风。<br><br>　　善处身者，必善处世；不善处世，贼身者也。<br><br>　　善处世者，必严修身，不严修身，媚世者也。<br><br>　　爱人而人不爱，敬人而人不敬，君子必自反也。<br><br>　　爱人而人即爱，敬人而人即敬，君子益加谨也。<br><br>　　人若近贤良，譬如纸一张；以纸包兰麝，因香而得香。<br><br>　　人若近邪友，譬如一枝柳；以柳贯鱼鳖，因臭而得臭。<br><br>　　人未己知，不可急求其知。<br><br>　　人未己合，不可急与之合。<br><br>　　落落者难合，一合便不可离。<br><br>　　欣欣者易亲，乍亲忽然成怨。<br><br>　　能媚我者，必能害我，宜加意防之。<br><br>　　肯规予者，必肯助予，宜倾心听之。<br><br>　　出一个大伤元气进士，不如出一个能积阴德平民。<br><br>　　交一个读破万卷邪士，不如交一个不识一字端人。<br><br>　　无事时，埋藏著许多小人，多事时，识破了许多君子。<br><br>　　一种人难悦亦难事，只是度量褊狭，不失为君子。<br><br>　　一种人易事亦易悦，这是贪污软弱，不免为小人。<br><br>　　大恶多从柔处伏，慎防绵裹之针。<br><br>　　深仇常自爱中来，宜防刀头之蜜。<br><br>　　惠我者小恩，携我为善者大恩。<br><br>　　害我者小仇，引我为不善者大仇。<br><br>　　毋受小人私恩，受则恩不可酬。<br><br>　　毋犯士夫公怒，犯则怒不可救。<br><br>　　喜时说尽知心，到失欢须防发泄。<br><br>　　恼时说尽伤心，恐再好自觉羞惭。<br><br>　　盛喜中勿许人物，盛怒中勿答人言。<br><br>　　顽石之中，良玉隐焉！<br><br>　　寒灰之中，星火寓焉！<br><br>　　静坐常思己过，闲谈莫论人非。<br><br>　　对痴人莫说梦话，防所误也。<br><br>　　见短人莫说矮话，避所忌也。<br><br>　　面谀之词，有识者未必悦心。<br><br>　　背后之议，受憾者常至刻骨。<br><br>　　攻人之恶毋太严，要思其堪受。<br><br>　　教人以善毋过高，当使其可从。<br><br>　　互乡童子则进之，开其善也。<br><br>　　阙党童子则抑之，勉其学也。<br><br>　　不可无不可，一世之识。<br><br>　　不可有不可，一人之心。<br><br>　　事有急之不白者，缓之或自明，毋急躁以速其戾。<br><br>　　人有操之不从者，纵之或自化，毋操切以益其顽。<br><br>　　遇矜才者，毋以才相矜；但以愚敌其才，便可压倒。<br><br>　　遇炫奇者，毋以奇相炫；但以常敌其奇，便可破除。<br><br>　　直道事人，虚衷御物。<br><br>　　岂能尽如人意，但求不愧我心。<br><br>　　不近人情，举足尽是危机。<br><br>　　不休物情，一生俱成梦境。<br><br>　　己性不可任，当用逆法制之，其道在一忍字。<br><br>　　人性不可拂，当用顺法调之，其道在一恕字。<br><br>　　仇莫深于不体人之私，而又苦之。<br><br>　　祸莫大于不讳人之短，而又讦之。<br><br>　　辱人以不堪必反辱，伤人以已甚必反伤。<br><br>　　处富贵之时，要知贫贱的痛痒。<br><br>　　值少壮之日，须念衰老的辛酸。<br><br>　　入安乐之场，当体患难人景况。<br><br>　　居旁观之地，务悉局内人苦心。<br><br>　　临事须替别人想，论人先将自己想。<br><br>　　欲胜人者先自胜，欲论人者先自论，欲知人者先自知。<br><br>　　待人三自反，处世两如何。<br><br>　　待富贵人，不难有礼而难有体。<br><br>　　待贫贱人，不难有恩而难有礼。<br><br>　　对愁人勿乐，对哭人勿笑，对失意人勿矜。<br><br>　　见人背语，勿倾耳窃听。<br><br>　　入人私室，勿侧目旁观。<br><br>　　到人案头，勿信手乱翻。<br><br>　　不蹈无人之室，不入有事之门，不处藏物之所。<br><br>　　俗语近于市，纤语近于娼，诨语近于优。<br><br>　　闻君子议论，如啜苦茗；森严之后，甘芳溢颊。<br><br>　　闻小人谄笑，如嚼糖霜；爽美之后，寒冱凝胸。<br><br>　　凡为外所胜者，皆内不足。凡为邪所夺者，皆正不足。<br><br>　　存乎天者，于我无与也；穷通得丧，吾听之而已。<br><br>　　存乎我者，于人无与也；毁誉是非，吾置之而已。<br><br>　　小人乐闻君子之过，君子耻闻小人之恶。<br><br>　　慕人善者，勿问其所以善；恐拟议之念生，而效法之念微矣！<br><br>　　济人穷者，勿问其所以穷；恐憎恶之心生，而恻隐之心泯矣！<br><br>　　时穷势蹙之人，当原其初心。<br><br>　　功成名立之士，当观其末路。<br><br>　　踪多历乱，定有必不得已之私。<br><br>　　言到支离，才是无可奈何之处。<br><br>　　惠不在大，在乎当厄。<br><br>　　怨不在多，在乎伤心。<br><br>　　毋以小嫌疏至戚，毋以新怨忘旧恩。<br><br>　　两惠无不释之怨，两求无不合之交，两怒无不成之祸。<br><br>　　古之名望相近，则相得。<br><br>　　今之名望相近，则相妒。<br><br>　　齐家类<br><br>　　勤俭，治家之本。和顺，齐家之本。<br><br>　　谨慎，保家之本。诗书，起家之本。<br><br>　　忠孝，传家之本。<br><br>　　天下无不是底父母，世间最难得者兄弟。<br><br>　　以父母之心为心，天下无不友之兄弟。<br><br>　　以祖宗之心为心，天下无不知之族人。<br><br>　　以天地之心为心，天下无不爱之民物。<br><br>　　人君以天地之心为心，人子以父母之心为心，天下无不一之心矣。臣工以朝廷之事为事，奴仆以家主之事为事，天下无不一之事矣。<br><br>　　孝莫辞劳，转眼便为人父母。<br><br>　　善毋望报，回头但看尔儿孙。<br><br>　　子之孝，不如率妇以为孝，妇能养亲者也。<br><br>　　公姑得一孝妇，胜如得一孝子。<br><br>　　妇之孝，不如导孙以为孝，孙能娱亲者也。<br><br>　　祖父得一孝孙，又增一辈孝子。<br><br>　　父母所欲为者，我继述之。<br><br>　　父母所重念者，我亲厚之。<br><br>　　婚而论财，究也夫妇之道丧。<br><br>　　葬而求福，究也父子之恩绝。<br><br>　　君子有终身之丧，忌日是也。<br><br>　　君子有百世之养，邱墓是也。<br><br>　　兄弟一块肉，妇人是刀锥。<br><br>　　兄弟一釜羹，妇人是盐梅。<br><br>　　兄弟和，其中自乐。子孙贤，此外何求！<br><br>　　心术不可得罪于天地，言行要留好样与儿孙。<br><br>　　现在之福，积自祖宗者，不可不惜。<br><br>　　将来之福，贻于子孙者，不可不培。<br><br>　　现在之福如点灯，随点则随竭。<br><br>　　将来之福如添油，愈添则愈明。<br><br>　　问祖宗之泽，吾享者是，当念积累之难。<br><br>　　问子孙之福，吾贻者是，要思倾覆之易。<br><br>　　要知前世因，今生受者是；吾谓昨日以前，尔祖尔父，皆前世也。<br><br>　　要知后世因，今生作者是；吾谓今日以后，尔子尔孙，皆后世也。<br><br>　　祖宗富贵，自诗书中来，子孙享富贵，则弃诗书矣。<br><br>　　祖宗家业，自勤俭中来，子孙享家业，则忘勤俭矣。<br><br>　　近处不能感动，未有能及远者。<br><br>　　小处不能调理，未有能治大者亲者不能联属，未有能格疏者。<br><br>　　一家生理不能全备，未有能安养百姓者。<br><br>　　一家子弟不率规矩，未有能教诲他人者。<br><br>　　至乐无如读书，至要莫如教子。<br><br>　　子弟有才，制其爱毋弛其诲，故不以骄败。<br><br>　　子弟不肖，严其诲毋薄其爱，故不以怨离。<br><br>　　雨泽过润，万物之灾也。<br><br>　　恩崇过礼，臣妾之灾也。<br><br>　　情爱过义，子孙之灾。<br><br>　　安详恭敬，是教小儿第一法。<br><br>　　公正严明，是做家长第一法。<br><br>　　人一心先无主宰，如何整理得一身正当？<br><br>　　人一身先无规矩，如何调剂得一家肃穆？<br><br>　　融得性情上偏私，便是大学问。<br><br>　　消得家庭中嫌隙，便是大经纶。<br><br>　　遇朋友交游之失，宜剀切，不宜游移。<br><br>　　处家庭骨肉之变，宜委曲，不宜激烈。<br><br>　　未有和气萃焉，而家不吉昌者。<br><br>　　未有戾气结焉，而家不衰败者。<br><br>　　闺门之内，不出戏言；则刑于之化行矣。<br><br>　　房帷之中，不闻戏笑，则相敬之风著矣。<br><br>　　人之于嫡室也，宜防其蔽子之过。<br><br>　　人之于继室也，宜防其诬子之过。<br><br>　　仆虽能，不可使与内事。<br><br>　　妻虽贤，不可使与外事。<br><br>　　奴仆得罪于我者尚可恕，得罪于人者不可恕。<br><br>　　子孙得罪于人者尚可恕，得罪于天者不可恕。<br><br>　　奴之不祥，莫大于传主人之谤语。主之不祥，莫大于行仆婢之谮言。<br><br>　　治家严，家乃和。居乡恕，乡乃睦。<br><br>　　治家忌宽，而尤忌严。<br><br>　　居家忌奢，而尤忌啬。<br><br>　　无正经人交接，其人必是奸邪。<br><br>　　无穷亲友往来，其家必然势利。<br><br>　　日光照天，群物皆作，人灵于物，寐而不觉，是谓天起人不起，必为天神所谴。<br><br>　　如君上临朝，臣下高卧失误，不免罚责。<br><br>　　夜漏三更，群物皆息，人灵于物，烟酒沈溺，是谓地眠人不眠，必为地祈所诃。<br><br>　　如家主欲睡，仆婢喧闹不休，定遭鞭笞。<br><br>　　楼下不宜供神，虑楼上之秽亵。<br><br>　　屋后必须开户，防屋前之火灾。<br><br>　　从政类<br><br>　　眼前百姓即儿孙，莫谓百姓可欺，且留下儿孙地步。<br><br>　　堂上一官称父母，漫道一官好做，还尽些父母恩情。<br><br>　　善体黎庶情，此谓民之父母。<br><br>　　广行阴骘事，以能保我子孙。<br><br>　　封赠父祖，易得也，无使人唾骂父祖，难得也。<br><br>　　恩荫子孙，易得也，无使我毒害子孙，难得也。<br><br>　　洁己方能不失己，爱民所重在亲民。<br><br>　　朝廷立法不可不严，有司行法不可不恕。<br><br>　　严以驭役而宽以恤民，<br><br>　　极于扬善而勇于去奸<br><br>　　缓于催科而勤于抚字。<br><br>　　催科不扰，催科中抚字。<br><br>　　刑罚不差，刑罚中教化。<br><br>　　刑罚当宽处即宽，草木亦上天生命。<br><br>　　财用可省时便省，丝毫皆下民脂膏。<br><br>　　居家为妇女们爱怜，朋友必多怒色。<br><br>　　做官为衙门人欢喜，百姓定有怨声。<br><br>　　官不必尊显，期于无负君亲。<br><br>　　道不必博施，要在有裨民物。<br><br>　　禄岂须多，防满则退。<br><br>　　年不待暮，有疾便辞。<br><br>　　天非私富一人，托以众贫者之命。<br><br>　　天非私贵一人，托以众贱者之身。<br><br>　　住世一日，要做一日好人。<br><br>　　为官一日，要行一日好事。<br><br>　　贫贱人栉风沐雨，万苦千辛；自家血汗自家消受，天之鉴察犹恕。<br><br>　　富贵人衣税食租，担爵受禄；万民血汗一人消受，天之督责更严。<br><br>　　平日诚以治民，而民信之，则凡有事于民，无不应矣。<br><br>　　平日诚以事天，而天信之，则凡有祷于天，无不应矣。<br><br>　　平民肯种德施惠，便是无位底卿相。<br><br>　　士夫徒贪权希宠，竟成有爵底乞儿。<br><br>　　无功而食，雀鼠是已。<br><br>　　肆害而食，虎狼是已。<br><br>　　毋矜清而傲浊，毋慎大而忽小，毋勤始而怠终。<br><br>　　勤能补拙，俭以养廉。<br><br>　　居官廉，人以为百姓受福，予以为锡福于子孙者不浅也，曾见有约已裕民者，后代不昌大耶？<br><br>　　居官浊，人以为百姓受害，予以为贻害于子孙者不浅也。<br><br>　　曾见有瘠众肥家者，历世得久长耶？<br><br>　　以林皋安乐懒散心做官，未有不荒怠者。<br><br>　　以在家治生营产心做官，未有不贪鄙者。<br><br>　　念念用之君民，则为吉士。<br><br>　　念念用之套数，则为俗吏。念念用之身家，则为贼臣。<br><br>　　古之从仕者养人，今之从仕者养己。<br><br>　　今之居官也，在下民身上做工夫。古之居官也，在上官眼底做工夫。<br><br>　　在家者不知有官，方能守分。<br><br>　　在官者不知有家，方能尽分。<br><br>　　君子当官任职，不计难易；而志在济人，故动辄成功。<br><br>　　小人苟禄营私，只任便安；而意在利己，故动多败事。<br><br>　　职业是当然底，每日做他不尽，莫要认作假。<br><br>　　权势是偶然底，有日还他主者，莫要认作真。<br><br>　　一切人为恶，犹可言也，惟读书人不可为恶；读书人为恶，更无教化之人矣。<br><br>　　一切人犯法，犹可言也，惟做官人不可犯法；做官人犯法，更无禁治之人也。<br><br>　　士大夫济人利物，宜居其实，不宜居其名，居其名则德损。<br><br>　　士大夫忧国为民，当有其心，不当有其语，有其语则毁来。<br><br>　　以处女之自爱者爱身，以严父之教子者教士。<br><br>　　执法如山，守身如玉，爱民如子，去蠹如仇。<br><br>　　陷一无辜，与操刀杀人者何别？<br><br>　　释一大憝，与纵虎伤人者无殊！<br><br>　　针芒刺手，茨棘伤足，举体痛楚，刑惨百倍于此，可以喜怒施之乎！<br><br>　　虎豹在前，坑阱在后，百般呼号，狱犴何异于此？可使无辜坐之乎！<br><br>　　官虽至尊，决不可以人之生命，佐己之喜怒。<br><br>　　官虽至卑，决不可以己之名节，<br><br>　　佐人之喜怒<br><br>　　听断之官，成心必不可有。<br><br>　　任事之官，成算必不可无。<br><br>　　无关紧要之票，概不标判，则吏胥无权。<br><br>　　不相交涉之人，概不往来，则关防自密。<br><br>　　无辜牵累难堪，非紧要，只须两造对质，保全多少身家。<br><br>　　疑案转移甚大，无确据，便当末减从宽，休养几人性命。<br><br>　　呆子之患，深于浪子，以其终无转智。<br><br>　　昏官之害，甚于贪官，以其狼籍及人。<br><br>　　官肯著意一分，民受十分之惠。<br><br>　　上能吃苦一点，民沾万点之恩。<br><br>　　礼繁则难行，卒成废阁之书。<br><br>　　法繁则易犯，益甚决裂之罪。<br><br>　　善启迪人心者，当因其所明而渐通之，毋强开其所闭。善移易风俗者。<br><br>　　当困其所易而渐反之，毋强矫其所难。<br><br>　　非甚不便于民，且莫妄更。<br><br>　　非大有益于民，则莫轻举情有可通，莫将旧有者，过裁抑以生寡恩之怨。事在得已，莫将旧无者，妄增设以开多事之门。<br><br>　　为前人者，无干誉矫情，立一切不可常之法，以难后人。<br><br>　　为后人者，无矜能露迹，为一朝即改革之政，以苦前人。<br><br>　　事在当因，不为后人开无故之端。<br><br>　　事在当革，无使后人长不救之祸。<br><br>　　利在一身勿谋也，利在天下者谋之。<br><br>　　利在一时勿谋也，利在万世者谋之。<br><br>　　莫为婴儿之态，而有大人之器。<br><br>　　莫为一身之谋，而有天下之志。<br><br>　　莫为终身之计，而有后世之虑。<br><br>　　用三代以前见识，而不失之迂。<br><br>　　就三代以后家数，而不邻于俗。<br><br>　　大智兴邦，不过集众思。<br><br>　　大愚误国，只为好自用。<br><br>　　吾爵益高，吾志益下。<br><br>　　吾官益大，吾心益小。<br><br>　　吾禄益厚，吾施益博。<br><br>　　安民者何？无求于民，则民安矣。<br><br>　　察吏者何？无求于吏，则吏察矣。<br><br>　　不可假公法以报私仇，不可假公法以报私德。<br><br>　　天德只是个无我，王道只是个爱人。<br><br>　　惟有主，则天地万物自我而立。<br><br>　　必无私，斯上下四旁咸得其平。<br><br>　　治道之要，在知人。君德之要，在体仁。<br><br>　　御臣之要，在推诚。用人之要，在择言。<br><br>　　理财之要，在经制。足用之要，在薄敛。<br><br>　　除寇之要，在安民。<br><br>　　未用兵时，全要虚心用人。<br><br>　　既用兵时，全要实心活人。<br><br>　　天下不可一日无君，故夷齐非汤武，明臣道也。不然，则乱臣接踵而难为君。<br><br>　　天下不可一日无民，故孔孟是汤武，明君道也。不然，则暴君接踵而难为民。<br><br>　　庙堂之上，以养正气为先。<br><br>　　海宇之内，以养元气为本。<br><br>　　人身之所重者元气，国家之所重者人才。<br><br>　　惠吉类<br><br>　　圣人敛福，君子考祥。<br><br>　　作德日休，为善最乐。<br><br>　　开卷有益，作善降祥。<br><br>　　崇德效山，藏器学海。<br><br>　　群居守口，独坐防心。<br><br>　　知足常乐，能忍自安。<br><br>　　穷达有命，吉凶由人。<br><br>　　以镜自照见形容，以心自照见吉凶。<br><br>　　善为至宝，一生用之不尽。<br><br>　　心作良田，百世耕之有余。<br><br>　　世事让三分，天空地阔。<br><br>　　心田培一点，子种孙收。<br><br>　　要好儿孙，须方寸中放宽一步。<br><br>　　欲成家业，宜凡事上吃亏三分。<br><br>　　留福与儿孙，未必尽黄金白镪。<br><br>　　种心为产业，由来皆美宅良田。<br><br>　　存一点天理心，不必责效于后，子孙赖之。<br><br>　　说几句阴骘话，纵未尽施于人，鬼神鉴之。<br><br>　　非读书，不能入圣贤之域。<br><br>　　非积德，不能生聪慧之儿。<br><br>　　多积阴德，诸福自至，是取决于天。<br><br>　　尽力农事，加倍收成，是取决于地。<br><br>　　善教子孙，后嗣昌大，是取决于人。<br><br>　　事事培元气，其人必寿，念念存本心，其后必昌。<br><br>　　勿谓一念可欺也，须知有天地鬼神之鉴察。<br><br>　　勿谓一言可轻也，须知有前后左右之窃听。<br><br>　　勿谓一事可忽也，须知有身家性命之关系。<br><br>　　勿谓一时可逞也，须知有子孙祸福之报应。<br><br>　　人心一念之邪，而鬼在其中焉；因而欺侮之，播弄之，昼见于形像，夜见于梦魂，必酿其祸而后已。<br><br>　　故邪心即是鬼，鬼与鬼相应，又何怪乎！<br><br>　　人心一念之正，而神在其中焉。<br><br>　　因而鉴察之，呵护之，上至于父母，下至于儿孙，必致其福而后已。<br><br>　　故正心即是神，神与神相亲，又何疑乎！<br><br>　　终日说善言，不如做了一件。<br><br>　　终身行善事，须防错了一件。<br><br>　　物力艰难，要知吃饭穿衣，谈何容易！<br><br>　　光阴迅速，即使读书行善，能有几多？<br><br>　　只字必惜，贵之根也；粒米必珍，富之源也。<br><br>　　片言必谨，福之基也；微命必护，寿之本也。<br><br>　　作践五谷，非有奇祸，必有奇穷。<br><br>　　爱惜只字，不但显荣，亦当延寿。<br><br>　　茹素，非圣人教也；好生，则上天意也。<br><br>　　仁厚刻薄，是修短关。<br><br>　　谦抑盈满，是祸福关。<br><br>　　勤俭奢惰，是贫富关。<br><br>　　保养纵欲，是人鬼关。<br><br>　　造物所忌，曰刻曰巧。<br><br>　　万类相感，以诚以忠。<br><br>　　做人无成心，便带福气。<br><br>　　做事有结果，亦是寿征。<br><br>　　执拗者福轻，而圆通之人，其福必厚。<br><br>　　急躁者寿夭，而宽宏之士，其寿必长。<br><br>　　谦卦六爻皆吉，恕字终身可行。<br><br>　　作本色人，说根心话，干近情事。<br><br>　　一点慈爱，不但是积德种子，亦是积福根苗。<br><br>　　试看那有不慈爱底圣贤？<br><br>　　一念容忍，不但是无量德器，亦是无量福田。<br><br>　　试看那有不容忍底君子？<br><br>　　好恶之念，萌于夜气，息之于静也。<br><br>　　恻隐之心，发于乍见，感之于动也。<br><br>　　塑像栖神，盍归奉亲；造院居僧，盍往救贫。<br><br>　　费千金而结纳势豪，孰若倾半瓢之粟，以济饥饿！<br><br>　　千楹而招来宾客，何如葺数椽之茅，以庇孤寒！<br><br>　　悯济人穷，虽分文升合，亦是福田。<br><br>　　乐与人善，即只字片言，皆为良药。<br><br>　　谋占田园决生败子，尊崇师傅，定产贤郎。<br><br>　　平居寡欲养身，临大节则达生委命。<br><br>　　治家量入为出，干好事则仗义轻财。<br><br>　　善用力者就力，善用势者就势。<br><br>　　善用智者就智，善用财者就财。<br><br>　　身世多险途，急须寻求安宅。<br><br>　　光阴同过客，切莫汩没主翁。<br><br>　　莫忘祖父积阴功，须知文字无权，全赁阴骘。<br><br>　　最怕生平坏心术，毕竟主司有眼，如见心田。<br><br>　　天下第一种可敬人，忠臣孝子。<br><br>　　天下第一种可怜人，寡妇孤儿。<br><br>　　孝子百世之宗；仁人，天下之命。<br><br>　　形之正，不求影之直而影自直。<br><br>　　声之平，不求响之和而响自和。<br><br>　　德之崇，不求名之远而名自远。<br><br>　　有阴德者，必有阳报。<br><br>　　有隐行者，必有昭名。<br><br>　　施必有报者，天地之定理，仁人述之以劝人。<br><br>　　施不望报者，圣贤之盛心，君子存之以济世。<br><br>　　面前的理路要放得宽，使人无不平之叹。<br><br>　　身后的惠泽要流得远，令人有不匮之思。<br><br>　　不可不存时时可死之心，不可不行步步求生之事。<br><br>　　作恶事，须防鬼神知。干好事，莫怕旁人笑。<br><br>　　吾本薄福人，宜行惜福事。<br><br>　　吾本薄德人，宜行积德事。<br><br>　　薄福者必刻薄，刻薄则福愈薄矣。<br><br>　　厚福者必宽厚，宽厚则福益厚矣。<br><br>　　有工夫读书，谓之福。有力量济人，谓之福。<br><br>　　有著述行世，谓之福。有聪明浑厚之见，谓之福，无是非到耳，谓之福。无疾病缠身，谓之福。<br><br>　　无尘俗撄心，谓之福。无兵凶荒歉之岁，谓之福。<br><br>　　从热闹场中，出几句清冷言语，便扫除无限杀机。<br><br>　　向寒微路上，用一点赤热心肠，自培植许多生意。<br><br>　　入瑶树琼林中皆宝，有谦德仁心者为祥。<br><br>　　谈经济外，宁谈艺术，可以给用。<br><br>　　谈日用外，宁谈山水，可以息机。<br><br>　　谈心性外，宁谈因果，可以劝善。<br><br>　　艺花可以邀蝶，垒石可以邀云，栽松可以邀风，植柳可以邀蝉，贮水可以邀萍，筑台可以邀月，种焦可以邀雨，藏书可以邀友，积德可以邀天。<br><br>　　作德日休，是谓福地。<br><br>　　居易俟命，是谓洞天。<br><br>　　心地上无波涛，随在皆风恬浪静。<br><br>　　性天中有化育，触处见鱼跃鸢飞。<br><br>　　贫贱忧戚，是我分内事，当动心忍性，静以俟之，更行一切善，以斡转之；富贵福泽，是我分外事，当保泰持盈，慎以守之，更造一切福，以凝承之。<br><br>　　世网那能跳出，但当忍性耐心，自安义命，即网罗中之安乐窝。<br><br>　　尘务岂能尽捐，惟不起炉作灶，自取纠缠，即火坑中之清凉散也。<br><br>　　热不可除，而热恼可除，秋在清凉台上。<br><br>　　穷不可遣，而穷愁可遣，春生安乐窝中。<br><br>　　富贵贫贱，总难称意，知足即为称意。<br><br>　　山水花竹，无恒主人，得闲便是主人。<br><br>　　要足何时足，知足便足。<br><br>　　求闲不得闲，偷闲即闲。<br><br>　　知足常足，终身不辱。知止常止，终身不耻。<br><br>　　急行缓行，前程总有许多路。<br><br>　　逆取顺取，命中只有这般财。<br><br>　　理欲交争，肺腑成为吴越。<br><br>　　物我一体，参商终是弟兄。<br><br>　　以积货财之心积学问，以求功名之心求道德，以爱妻子之心爱父母，以保爵位之心保国家。<br><br>　　移作无益之费以作有益，则事举。<br><br>　　移乐宴乐之时以乐讲习，则智长。<br><br>　　移信异端之意以信圣贤，则道明。<br><br>　　移好财色之心以好仁义，则德立。<br><br>　　移计利害之私以计是非，则义精。<br><br>　　移养小人之禄以养君子，则国治。<br><br>　　移输和戎之赀以输军国，则兵足。<br><br>　　移保身家之念以保百姓，则民安。<br><br>　　做大官底，是一样家数。<br><br>　　做好人底，是一样家数。<br><br>　　潜居尽可以为善，何必显宦！躬行孝弟，志在圣贤。<br><br>　　纂述先哲格言，刊刻广布，行见化行一时，泽流后世，事业之不朽，蔑以加焉。贫贱尽可以积福，何必富贵！<br><br>　　存平等心，行方便事，效法前人，懿行训俗型方，自然谊敦宗族，德被乡邻，利济之无穷，孰大于是。<br><br>　　一时劝人以口，百世劝人以书。<br><br>　　静以修身，俭以养德，入则笃行，出则友贤。读书者不贱，守田者不饥，积德者不倾，择交者不败。<br><br>　　明镜止水以澄心，泰山乔以立身，青天白日以应事，霁月光风以待人。<br><br>　　省费医贫，弹琴医躁，独卧医淫，随缘医愁，读书医俗。<br><br>　　以鲜花视美色，则孽障自消。<br><br>　　以流水听弦歌，则性灵何害？<br><br>　　养德宜操琴，炼智宜弹棋，遣情宜赋诗，辅气宜酌酒，解事宜读史，得意宜临书，静坐宜焚香，醒睡宜嚼茗，体物宜展画，适境宜按歌，阅候宜灌花，保形宜课药，隐心宜调鹤，孤况宜闻蛩，涉趣宜观鱼，忘机宜饲雀，幽寻宜藉草，淡味宜掬泉，独立宜望山，闲吟宜倚楼，清谈宜翦烛，狂啸宜登台，逸兴宜投壶，结想宜欹枕，息缘宜闭户，探景宜携囊，爽致宜临风，愁怀宜伫月，倦游宜听雨，元悟宜对雪，辟寒宜映日，空累宜看云，谈道宜访友，福后宜积德。<br><br>　　悖凶类<br><br>　　富贵家不肯从宽，必遭横祸。<br><br>　　聪明人不肯学厚，必夭天年。<br><br>　　倚势欺人，势尽而为人欺。<br><br>　　恃财侮人，财散而受人侮。<br><br>　　暗里算人者，算的是自家儿孙。<br><br>　　空中造谤者，造的是本身罪孽。<br><br>　　饱肥甘，衣轻，不知节者损福。<br><br>　　广积聚，骄福贵，不知止者杀身。<br><br>　　文艺自多，浮薄之心也。<br><br>　　富贵自雄，卑陋之见也。<br><br>　　位尊身危，财多命殆。<br><br>　　机者祸福所由伏，人生于机，即死于机也。<br><br>　　巧者鬼神所最忌，人有大巧，必有大拙也。<br><br>　　出薄言，做薄事，存薄心，种种皆薄，未免灾及其身。<br><br>　　设阴谋，积阴私，伤阴骘，事事皆阴，自然殃流后代。<br><br>　　积德于人所不知，是谓阴德；阴德之报，较阳德倍多。<br><br>　　造恶于人所不知，是谓阴恶；阴恶之报，较阳恶加惨。<br><br>　　家运有盛衰，久暂虽殊，消长循环如昼夜。<br><br>　　人谋分巧拙，智愚各别，鬼神彰瘅最严明。<br><br>　　天堂无路则已，有君子登。<br><br>　　地狱无门则已，有小人入。<br><br>　　为恶畏人知，恶中冀有转念。<br><br>　　为善欲人知，喜处即是恶根。<br><br>　　谓鬼神之无知，不应祈福。<br><br>　　谓鬼神之有知，不当为非。<br><br>　　势可为恶而不为，即是善。<br><br>　　力可行善而不行，即是恶。<br><br>　　于福作罪，其罪非轻！<br><br>　　于苦作福，其福最大！<br><br>　　行善如春园之草，不见其长，日有所增。<br><br>　　行恶如磨刀之砖，不见其消，日有所损。<br><br>　　使为善而父母怒之，兄弟怨之，子孙羞之，宗族乡党贱恶之，如此而不为善，可也。<br><br>　　为善则父母爱之，兄弟悦之，子孙荣之，宗教乡党敬信之，何苦而不为善！<br><br>　　使为恶而父母爱之，兄弟悦之，子孙荣之，宗族乡党敬信之，如此而为恶，可也。<br><br>　　为恶则父母怒之，兄弟怨之，子孙羞之，宗族乡党贱恶之，何苦而必为恶！<br><br>　　为善之人，非独其宗族亲戚爱之，朋友乡党敬之，虽鬼神亦阴相之。<br><br>　　为恶之人，非独其宗族亲戚叛之，朋友乡党怨之，虽鬼神亦阴殛之。<br><br>　　为一善而此心快惬，不必自言，而乡党称誉之，君子敬礼之，鬼神福祚之，身后传诵之。<br><br>　　为一恶而此心愧怍，虽欲掩护，而乡党传笑之，王法刑辱之，鬼神灾祸之，身后指说之。<br><br>　　一命之士，苟存心于爱物，于人必有所济。<br><br>　　无用之人，苟存心于利已，于人必有所害。<br><br>　　膏梁积于家，而剥削人之糠覆，终必自亡其膏梁。<br><br>　　文绣充于室，而攘取人之敝裘，终必自丧其文绣。<br><br>　　天下无穷大好事，皆由于轻利之一念；利一轻，则事事悉属天理；为圣为贤，从此进基。<br><br>　　天下无穷不肖事，皆由于重利之一念；利一重，则念念皆违人心，为盗为跖从此直入。<br><br>　　清欲人知，人情之常。今吾见有贪欲人知者矣，朵其颐，垂其涎，惟恐人误视为灵龟而不饱其欲也。<br><br>　　善不自伐，盛德之事，今吾见有自伐其恶者矣；张其牙，露其抓，惟恐人不识为猛虎而不畏其威也。<br><br>　　以奢为有福，以杀为有禄，以淫为有缘，以诈为有谋，以贪为有为，以吝为有守，以争为有气，以嗔为有威，以赌为有技，以讼为有才。<br><br>　　谋馆如鼠，得馆如虎，鄙主人而薄弟子者，塾师之无耻也。<br><br>　　卖药如仙，用药如颠，故福集而庆长。鄙夫胸怀苛刻，事事以苛刻为能，故禄薄而泽短。<br><br>　　充一个公己公人心，便是吴越一家。<br><br>　　任一个自私自利心，便是父子仇雠。<br><br>　　理以心为用，心死于欲则理灭，如根株斩而本亦坏也。<br><br>　　心以理为本，理被欲害则心亡，如水泉竭而河亦干也。<br><br>　　鱼与水相合，不可离也，离水则鱼槁矣。<br><br>　　形与气相合，不可离也，离气则形坏矣。<br><br>　　心与理相合，不可离也，离理则心死矣。<br><br>　　天理是清虚之物，清虚则灵，灵则活。<br><br>　　人欲是渣滓之物，渣滓则蠢，蠢则死。<br><br>　　毋以嗜欲杀身，毋以货财杀子孙，毋以政事杀百姓，毋以学术杀天下后世。<br><br>　　毋执去来之势而救权，毋固得丧之位而为宠。<br><br>　　毋恃聚散之财而为利，毋认离合之形而为我。<br><br>　　贪了世味的滋益，必招性分的损。<br><br>　　讨了人事的便宜，必吃天道的亏。<br><br>　　精工言语，于行事毫不相干，照管皮毛，与性灵有何关涉！<br><br>　　荆棘满野，而望收嘉禾者愚。<br><br>　　私念满胸，而欲求福应者悖。<br><br>　　庄敬非但日强也，凝心静气，觉分阴寸晷，倍自舒长。安肆非但曰偷也，意纵神驰，虽累月经年，亦形迅驶。自家过恶自家省，待祸败时，省已迟矣。<br><br>　　自家病痛自家医，待死亡时，医已晚矣。<br><br>　　多事为读书第一病。多欲为养生第一病。<br><br>　　多言为涉世第一病。多智为立心第一病。<br><br>　　多费为作家第一病。<br><br>　　今之用人，只怕无去处，不知其病根在来处。<br><br>　　今之理财，只怕无来处，不知其病根在去处。<br><br>　　贫不足羞，可羞是贫而无志。<br><br>　　贱不足恶，可恶是贱而无能。<br><br>　　老不足叹，可叹是老而无成。<br><br>　　死不足悲，可悲是死而无补。<br><br>　　事到全美处，怨我者难开指摘之端。<br><br>　　行到至污处，爱我者莫施掩护之法。<br><br>　　衣垢不湔，器缺不补，对人犹有惭色。<br><br>　　行垢不湔，德缺不补，对天岂无愧心。<br><br>　　供人欣赏，侪风月于烟花，是曰亵天。<br><br>　　逞我机锋，借诗书以戏谑，是名侮圣。<br><br>　　罪莫大于亵天，恶莫大于无耻，过莫大于多言。<br><br>　　言语之恶，莫大于造诬。<br><br>　　行事之恶，莫大于苛刻。<br><br>　　心术之恶，莫大于深险。<br><br>　　谈人之善，泽于膏沐。<br><br>　　暴人之恶，痛于戈矛。<br><br>　　当厄之施，甘为时雨。<br><br>　　伤心之语，毒于阴冰。<br><br>　　阴严积雨之险奇，可以想为文境，不可设为心境。<br><br>　　华林映日之绮丽，可以假为文情，不可以为世情。<br><br>　　巢父洗耳以鸣高，予以为耳其窦也，其言已入于心矣，当剖心而浣之。<br><br>　　陈仲出哇以示洁，予以为哇其滓也，其味已入于肠矣，当肠而涤之。<br><br>　　诋缁黄之背本宗，或矜带坏圣贤名教。<br><br>　　詈青紫之忘故友，乃衡茅伤骨肉天伦。<br><br>　　炎凉之态，富贵甚于贫贱。嫉妒之心，骨肉甚于外人。<br><br>　　兄弟争财，父遗不尽不止。<br><br>　　妻妾争宠，夫命不死不休。<br><br>　　受连城而代死，贪者不为，然死利者何须连城？<br><br>　　携倾国以待殂，淫者不敢，然死色者何须倾国！<br><br>　　病危乌获，虽童子制梃可挞。<br><br>　　臭腐王嫱，惟狐狸钻穴相窥。<br><br>　　圣人悲时悯俗，贤人痛世疾俗。<br><br>　　众人混世逐俗，小人败常乱俗。<br><br>　　读书为身上之用，而人以为纸上之用。<br><br>　　做官乃造福之地，而人以为享福之地。<br><br>　　壮年正勤学之日，而人以为养安之日。<br><br>　　科第本消退之根，而人以为长进之根。<br><br>　　盛者衰之始，福者祸之基。<br><br>　　福莫大于无祸，祸莫大于邀福。<br><br>　　<!--BookContent End--><br><br></div>



<center>

</center></TD></TR> </TBODY> </TABLE></TD></TR> </TABLE></td>

    <td width="100%" valign="top"> 

      <div align="center"></div>

    </td>

  </tr> 

</table>

  <br> 



</BODY></HTML>