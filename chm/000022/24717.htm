<HTML>
<HEAD>
<!--小说下载阅读器样式-->
<!-- ComeFrom=http://book.zhuike.net/xuanhuan/137703/7343993.htm -->
<META http-equiv=Content-Type content="text/html; charset=gb2312"><title>第五章&nbsp;格言联壁一</title><link href="../style.css" rel="stylesheet" type="text/css"><script src="../head.js"></script>
<script language="JavaScript">
document.onkeydown=gotopage
function gotopage() {
	if (event.keyCode==37) document.location= "24716.htm"
	if (event.keyCode==39) document.location= "24718.htm"
	if (event.keyCode==13) document.location= "List.htm"
}
</script>
</HEAD>
<BODY text=#000000 vLink=#990000 aLink=#990000 link=#990000 leftMargin=0 topMargin=0 marginheight=0 marginwidth=0 Bgcolor=#E7F4FE class=Body style='word-break:break-all'>

<table border="0" height="98" cellpadding="0" cellspacing="0" width=100% id=main> 
<tr> <td width="100%" align="left" valign="top">
<br><br>
</TD></TR> <TR vAlign=center align=left> 

<TD height="295"  valign="top" align="left"> 
<TABLE cellSpacing=0 borderColorDark=#999999 cellPadding=0 align=center borderColorLight=#ffffff border="0" style="line-height:150%;" WIDTH="90%"> 
<TBODY> <TR vAlign=top align=left> 
<TD id=thetd class=thetd>
<div align="left" style="width: 100%; height: 132"> 
<p align="left"><center><font class="article_title">第五章&nbsp;格言联壁一</font></center><br>
<hr size="1" noshade color="#FF9900"><span id=content><!--BookContent Start-->　　名着通览<br><br>　　格言是熟语的一种，通常指可为法式的言简意赅的句子，如"满招损，谦受益"，"生于忧患，死于安乐"。格言往往具有一定的哲理意味，对人生进取具有启迪、鞭策作用，故很多人将其作为座右铭。《宋史吴传》里说："善读史，凡往事可师者，皆录置座，积久，墙牖皆格言也"。<br><br>　　中国是个有着悠久历史文明的泱泱大国，我们的祖先在创造历史的同时，也给后世创造留下了很多优美的格言，激励着下一代前赴后继，努力拼搏，用辛勤和汗水谱写中华民族的灿烂历史。我们的祖先是很重视格言的教育、启迪意义的，荀子说"不登高山，不知天之高也；不监深溪，不知地之厚也；不闻先王之遗言，不知学问之大地。"这里的"先王之遗言"就是我们今天所说的格言。不仅如此，我们的先人还对前人留下的格言进行整理归纳，借以训导子孙，这些格言在历代家训蒙学读物中颇为集中，如《颜氏家训》、《治家格言》、《增广贤文》、《声律启蒙》等都有大量的格言。而清代山阴金先生所主编的《格言联璧》则是一部专门以格言训导童蒙的一部蒙学格言的集大成之作。<br><br>　　山阴金先生，姓金，山阴人，清代学者，真实姓名和生平不详，其所编《格言联璧》一书，按儒家大学，中庸之道，以"诚意"、"正心"、"格物"、"致知"、"修身"、"齐家"、"治国"、"平天下"等主要内容为框架，收集有关这些内容的至理格言，按当时人的阅读习惯分为八类，从个人、家庭到社会、国家，凡所应有，无所不有。作者的用意在于以金科玉律之言，作暮鼓晨钟之警，即用圣贤先哲的至理格言来鞭策启迪童蒙，从小懂得做人的道理、树立远大的人生志向、努力进取、长大以后成为于国于家有用的人。该书说理之切、其举事之赅、其择辞之精、其成篇之简，皆萃古今。每一条事理内涵丰富，广博精微，言有尽而意无穷，先哲的聪明智慧和无限期望尽在这联珠妙语之中。一册在手，揣摩研读，细心体会，必能驾驭人生的真谛，游刃于生活空间，既能修身齐家，又能报效社会，不失为难得的济世良药，人生指南，因而其成书问世后即为宫廷收藏，流传民间，远播海外，成为影响深远、读者众多，历久不衰的蒙学读本。但由于刊行紊乱，版本差异较大，《传世名着百部》编委会甄别不同版本，认真点校，力求恢复该作原样，并将其收录在《传世名着百部》中奉献给广大读者。希望广大读者能举一反三，从微言中体会大义，从中受到启迪，努力进取，把自己培养成为有理想、有道德、有文化、有纪律的国家和社会的建设者。<br><br>　　全文<br><br>　　学问类<br><br>　　古今来许多世家，无非积德。<br><br>　　天地间第一人品，还是读书。<br><br>　　读书即未成名，究竟人高品雅。<br><br>　　修德不期获报，自然梦稳心安。<br><br>　　为善最乐，读书便佳。<br><br>　　诸君到此何为，岂徒学问文章，擅一艺微长，便算读书种子。<br><br>　　在我所求亦恕，不过子臣弟友，尽五伦本分，共成名教中人。<br><br>　　聪明用于正路，愈聪明愈好，而文学功名益成其美。<br><br>　　聪明用于邪路，愈聪明愈谬，而文学功名适济其奸。<br><br>　　战虽有阵，而勇为本。<br><br>　　丧虽有礼，而哀为本。<br><br>　　士虽有学，而行为本。<br><br>　　飘风不可以调宫商；巧妇不可以主中馈；文章之士不可以治国家。<br><br>　　经济出自学问，经济方有本源。<br><br>　　心性见之事功，心性方为圆满。<br><br>　　舍事功更无学问，求性道不外文章。<br><br>　　何谓"至行"？曰"庸行"。何谓"大人"？曰"小心"。<br><br>　　何以"上达"？曰"下学"。何以"远到"？曰"近思"。<br><br>　　竭忠尽孝，谓之人。治国经邦，谓之学。<br><br>　　安危定变，谓之才。经天纬地，谓之文。<br><br>　　霁月光风，谓之度。万物一体，谓之仁。<br><br>　　以心术为本根，以伦理为桢干，以学问为畲，以文章为花萼，以事业为结实，以书史为园林，以歌咏为鼓吹，以义理为膏粱，以着述为文绣，以诵读为耕耘，以记问为居积，以前言往行为师友，以忠信笃敬为修持，以作善降祥为受用，以乐天知命为依归。<br><br>　　凛闲居以体独，卜动念以知几，谨威仪以定命，敦大伦以凝道，备百行以考德，迁善改过以作圣。<br><br>　　收吾本心在腔子里，是圣贤第一等学问；尽吾本分在素位中，是圣贤第一等工夫万理澄澈，则一心愈精而愈谨；一心凝聚，则万理愈通而愈流。<br><br>　　宇宙内事，乃己分内事；己分内事，乃宇宙内事。<br><br>　　身在天地后，心在天地前。身在万物中，心在万物上。<br><br>　　观天地生物气象，学圣贤克已工夫。<br><br>　　下手处是自强不息，成就处是至诚无息。<br><br>　　以圣贤之道教人易，以圣贤之道治己难。<br><br>　　以圣贤之道出口易，以圣贤之道躬行难。<br><br>　　以圣贤之道奋始易，以圣贤之道克终难。<br><br>　　圣贤学问是一套行王道必本天德。<br><br>　　后世学问是两截不修己只管治人。<br><br>　　口里伊周，心中盗跖，责人而不责己，名为挂榜圣贤。<br><br>　　独凛明旦，幽畏鬼神，知人而复知天，方是有根学问。<br><br>　　无根本底气节，如酒汉殴人，醉时勇，醒来退消，无分毫气力。<br><br>　　无学问底识见，如庖人炀灶，面前明，背后左右，无一些照顾。<br><br>　　理以心得为精，故当沉潜，不然，耳边口头也。<br><br>　　事以典故为据，故当博洽；不然，臆说杜撰也。<br><br>　　只有一毫粗疏处，便认理不真，所以说惟精。<br><br>　　不然，众论淆之而必疑。<br><br>　　只有一毫二三心，便守理不定，所以说惟一。<br><br>　　不然，利害临之而必变。<br><br>　　接人要和中有介，处事要精中有果，认理要正中有通。<br><br>　　在古人之后，议古人之失，则易。<br><br>　　处古人之位，为古人之事，则难。<br><br>　　古之学者，得一善言，附于其身。<br><br>　　今之学者，得一善言，务以悦人。<br><br>　　古之君子，病其无能也，学之。今之君子，耻其无能也，讳之。<br><br>　　眼界要阔，遍历名山大川。<br><br>　　度量要宏，熟读五经诸史。<br><br>　　先读经，后读史，则论事不谬于圣贤。<br><br>　　既读史，复读经，则观书不徒为章句。<br><br>　　读经传则根底厚，看史鉴则议论伟，观云物则眼界宽，去嗜欲则胸怀净。<br><br>　　一庭之内，自有至乐。<br><br>　　六经以外，别无奇书。<br><br>　　读未见书，如得良友。<br><br>　　见已读书，如逢故人。<br><br>　　何思何虑？居心当如止水。<br><br>　　勿助勿忘，为学当如流水。<br><br>　　心不欲杂，杂则神荡而不收。<br><br>　　心不欲劳，劳则神疲而不入。<br><br>　　心慎杂欲，则有余灵。目慎杂观，则有余明。<br><br>　　案上不可多书，心中不可少书。<br><br>　　鱼离水则鳞枯，心离书则神索。<br><br>　　志之所趋，无远勿届；穷山距海，不能限也。<br><br>　　志之所向，无坚不入；锐兵精甲，不能御也。<br><br>　　把意念沉潜得下，何理不可得！<br><br>　　把志气奋发得起，何事不可做！<br><br>　　不虚心，便如以水沃石，一毫进入不得。<br><br>　　不开悟，便如胶柱鼓瑟。一毫转动不得。<br><br>　　不体认，便如电光照物，一毫把捉不得。<br><br>　　不躬行，便如水行得车，陆行得舟，一毫受用不得。<br><br>　　读书贵能疑，疑乃可以启信。<br><br>　　读书在有渐，渐乃克底有成。<br><br>　　看书求理，须令自家胸中点头。<br><br>　　与人谈理，须令人家胸中点头。<br><br>　　爱惜精神，留他日担当宇宙。<br><br>　　蹉跎岁月，问何时报答君亲。<br><br>　　戒浩饮，浩饮伤神。戒贪色，贪色灭神。<br><br>　　戒厚味，厚味昏神。戒饱食，饱食闷神。<br><br>　　戒多动，多动乱神。戒多言，多言损神。<br><br>　　戒多忧，多忧郁神。戒多思，多思挠神。<br><br>　　戒久睡，久睡倦神。戒久读，久读苦神。<br><br>　　存养类<br><br>　　性分不可使不足，故其取数也宜多：曰穷理，曰尽性，曰达天，曰入神，曰致广大，极高明。<br><br>　　情欲不可使有余，故其取数也宜少：曰谨言，曰慎行，曰约已，曰清心，曰节饮食，寡嗜欲。<br><br>　　大其心，容天下之物；虚其心，受天下之善；平其心，论天下之事；潜其心，观天下之理；定其心，应天下之变；清明以养吾之神，湛一以养吾之虑，沉警以养吾之识，刚大以养吾之气，果断以养吾之才，凝重以养吾之度，宽裕以养吾之量，严冷以养吾之操。<br><br>　　自家有好处，要掩藏几分，这是涵育以养深。<br><br>　　别人不好处，要掩藏几分，这是浑厚以养大。<br><br>　　以虚养心，以德养身；以仁养天下万物，以道养天下万世。<br><br>　　涵养冲虚，便是身世学问。<br><br>　　省除烦恼，何等心性安和！<br><br>　　颜子四勿，要收入来；闲存工夫，制外以养中也。<br><br>　　孟子四端，要扩充去；格致工夫，推近以暨远也。<br><br>　　喜怒哀乐而曰未发，是从人心直溯道心，要他存养。<br><br>　　未发而曰喜怒哀乐，是从道心指出人心，要他省察。<br><br>　　存养宜冲粹，近春温。省察宜谨严，近秋肃。<br><br>　　就性情上理会，则曰涵养。<br><br>　　就念虑上提撕，则曰省察。<br><br>　　就气质上销熔，则曰克治。<br><br>　　一动于欲，欲迷则昏。<br><br>　　一任乎气，气偏则戾。<br><br>　　人心如谷种，满腔都是生意，物欲锢之而滞矣。<br><br>　　然而生意未尝不在也，疏之而已耳。<br><br>　　人心如明镜，全体浑是光明习染薰之而暗矣。<br><br>　　然而明体未尝不存也，拭之而已耳。<br><br>　　果决人似忙，心中常有余闲。<br><br>　　因循人似闲，心中常有余忙。<br><br>　　寡欲故静，有主则虚。<br><br>　　无欲之谓圣，寡欲之谓贤；多欲之谓凡，徇欲之谓狂。<br><br>　　人之心胸，多欲则窄，寡欲则宽。<br><br>　　人之心境，多欲则忙，寡欲则闲。<br><br>　　人之心术，多欲则险，寡欲则平。<br><br>　　人之心事，多欲则忧，寡欲则乐。<br><br>　　人之心气，多欲则馁，寡欲则刚。<br><br>　　宜静默，宜从容，宜谨严，宜俭约，四者切己良箴。<br><br>　　忌多欲，忌妄动，忌坐驰，忌旁骛，四者切己大病。<br><br>　　常操常存，得一恒字诀。勿忘勿助，得一渐字诀。<br><br>　　敬守此心，则心定；敛抑其气，则气平。<br><br>　　人性中不曾缺一物，人性上不可添一物。<br><br>　　君子之心不胜其小，而气量涵盖一世。<br><br>　　小人之心不胜其大，而志意拘守一隅。<br><br>　　怒是猛虎，欲是深渊。<br><br>　　忿如火，不遏则燎原。<br><br>　　欲如水，不遏则滔天。<br><br>　　惩忿如摧山，窒欲如填壑。<br><br>　　惩忿如救火，窒欲如防水。<br><br>　　心一松散，万事不可收拾。<br><br>　　心一疏忽，万事不入耳目。<br><br>　　心一执着，万事不得自然。<br><br>　　一念疏忽，是错起头。<br><br>　　一念决裂，是错到底。<br><br>　　古之学者，在心上做工夫，故发之容貌，则为盛德之符。<br><br>　　今之学者，在容貌上做工夫，故反之于心，则为实德之病。<br><br>　　只是心不放肆，便无过差。<br><br>　　只是心不怠忽，便无逸志。<br><br>　　处逆境心，须用开拓法；处顺境心，要用收敛法。<br><br>　　世路风霜，吾人炼心之境也。<br><br>　　世情冷暖，吾人忍性之地也。<br><br>　　世事颠倒，吾人修行之资也。<br><br>　　青天白日的节义，自暗室屋漏中培来。<br><br>　　旋乾转坤的经纶，自临深履薄处得力。<br><br>　　名誉自屈辱中彰，德量自隐忍中大。<br><br>　　谦退，是保身第一法。安详，是处事第一法。<br><br>　　涵容，是待人第一法。洒脱，是养心第一法。<br><br>　　喜来时，一检点。怒来时，一检点。怠惰时，一检点。<br><br>　　放肆时，一检点。自处超然，处人蔼然，无事澄然，有事斩然，得意淡然，失意泰然。<br><br>　　静能制动，沉能制浮，宽能制褊，缓能制急。<br><br>　　天地间真滋味，惟静者能尝得出。<br><br>　　天地间真机括，惟静者能看得透。<br><br>　　有才而性缓，定属大才。<br><br>　　有智而气和，斯为大智。<br><br>　　气忌盛，心忌满，才忌露。<br><br>　　有作用者，器宇定是不凡。<br><br>　　有智慧者，才情决然不露。<br><br>　　意粗性躁，一事无成。心平气和，千祥骈集。<br><br>　　世俗烦恼处，要耐得下。<br><br>　　世事纷扰处，要闲得下。<br><br>　　胸怀牵缠处，要割得下。<br><br>　　境地浓艳处，要淡得下。<br><br>　　意气忿怒处，要降得下。<br><br>　　以和气迎人，则乖诊灭。以正气接物，则妖氛消。<br><br>　　以浩气临事，则疑畏释。以静气养身，则梦寐恬。<br><br>　　观操存，在利害时。观精力，在饥疲时。<br><br>　　观度量，在喜怒时。观镇定，在震惊时。<br><br>　　大事难事看担当，逆境顺境看襟度。<br><br>　　临喜临怒看涵养，群行群止看识见。<br><br>　　轻当矫之以重，浮当矫之以实，褊当矫之以宽，执当矫之以圆，傲当矫之以谦，肆当矫之以谨，奢当矫之以俭，忍当矫之以慈，贪当矫之以廉，私当矫之以公，放言当矫之以缄默，好动当矫之以镇静，粗率当矫之以细密，躁急当矫之以和缓，怠惰当矫之以精勤，刚暴当矫之以温柔，浅露当矫之以沉潜，溪刻当矫之以浑厚。<br><br>　　持躬类<br><br>　　聪明睿知，守之以愚。功被天下，守之以让。<br><br>　　勇力振世，守之以怯。富有四海，守之以谦。<br><br>　　不与居积人争富，不与进取人争贵，不与矜饰人争名，不与少年人争英俊，不与盛气人争是非。<br><br>　　富贵，怨之府也。才能，身之灾也。<br><br>　　声名，谤之媒也。欢乐，悲之渐也。<br><br>　　浓于声色，生虚怯病。浓于货利，生贪饕病。<br><br>　　浓于功业，生造作病。浓于名誉，生矫激病。<br><br>　　想自己身心，到后日置之何处。<br><br>　　顾本来面目，在古人像个甚人。<br><br>　　莫轻视此身，三才在此六尺。<br><br>　　莫轻视此生，千古在此一日。<br><br>　　醉酒饱肉，浪笑恣谈，却不错过了一日。<br><br>　　妄动胡言，昧理纵欲，讵不作孽了一日。<br><br>　　不让古人，是谓有志，不让今人，是谓无量。<br><br>　　一能胜千，君子不可无此小心。<br><br>　　吾何畏彼！丈夫不可无此大志。<br><br>　　怪小人之颠倒豪杰，不知惟颠倒方为小人。<br><br>　　惜君子之受世折磨，不知惟折磨乃见君子。<br><br>　　经一番挫折，长一番识见。<br><br>　　容一番横逆，增一番器度。<br><br>　　省一分经营，多一分道义。<br><br>　　学一分退让，讨一分便宜。<br><br>　　去一分奢侈，少一分罪过。<br><br>　　加一分体贴，知一分物情。<br><br>　　不自重者取辱，不自畏者招祸，不自满者受益，不自是者博闻。<br><br>　　有真才者，必不矜才。<br><br>　　有实学者，必不夸学。<br><br>　　盖世功劳，当不得一个矜字。<br><br>　　弥天罪恶，最难得一个悔字。<br><br>　　诿罪掠功，此小人事。掩罪夸功，此众人事。<br><br>　　让美归功，此君子事。分怨共过，此盛德事。<br><br>　　毋毁众人之名，以成一己之善。<br><br>　　毋没天下之理，以护一己之过。<br><br>　　大着肚皮容物，立定脚跟做人。实处着脚，稳处下手。<br><br>　　读书有四个字最要紧，曰阙疑好问。<br><br>　　做人有四个字最要紧，曰务实耐久。<br><br>　　事当快意处须转，言到快意时须住。<br><br>　　物忌全胜，事忌全美，人忌全盛。<br><br>　　尽前行者地步窄，向后看者眼界宽。<br><br>　　留有余不尽之巧，以还造化。留有余不尽之禄，以还朝廷。<br><br>　　留有余不尽之财，以还百姓。留有余不尽之福，以贻子孙。<br><br>　　四海和平之福，只是随缘。<br><br>　　一生牵惹之劳，总因好事。<br><br>　　花繁柳密处拨得开，方见手段。<br><br>　　风狂雨骤时立得定，才是脚跟。<br><br>　　步步占先者，必有人以挤之。<br><br>　　事事争胜者，必有人以挫之。<br><br>　　能改过，则天地不怒。<br><br>　　能安分，则鬼神无权。<br><br>　　言行拟之古人，则德进。<br><br>　　功名付之天命，则心闲。<br><br>　　报应念及子孙，则事平。<br><br>　　受享虑及疾病，则用俭。<br><br>　　安莫安于知足，危莫危于多言。<br><br>　　贵草贵于无求，贱莫贱于多欲，乐莫乐于好善，苦莫苦于多贪，长莫长于博谋，短莫短于自恃，明莫明于体物，暗莫暗于昧几。<br><br>　　能知足者，天不能贫。能忍辱者，天不能祸。<br><br>　　能无求者，天不能贱。能外形骸者，天不能病。<br><br>　　能不贪生者，天不能死。<br><br>　　能随遇而安者，天不能困。<br><br>　　能造就人材者，天不能孤，能以身任天下后世者，天不能绝。<br><br>　　天薄我以福，吾厚吾德以迓之。<br><br>　　天劳我以形，吾逸吾心以补之。<br><br>　　天危我以遇，吾享吾道以通之。<br><br>　　天苦我以境，吾乐吾神以畅之。<br><br>　　吉凶祸福，是天主张。<br><br>　　毁誉予夺，是人主张。<br><br>　　立身行己，是我主张。<br><br>　　要得富贵福泽，天主张，由不得我。<br><br>　　要做贤人君子，我主张，由不得天。<br><br>　　富以能施为德，贫以无求为德，贵以下人为德，贱以忘势为德。<br><br>　　护体面，不如重廉耻。求医药，不如养性情。<br><br>　　立党羽，不如昭信义。作威福，不如笃至诚。<br><br>　　多言说，不如慎隐微。博声名，不如正心术。<br><br>　　恣豪华，不如乐名教。广田宅，不如教义方。<br><br>　　行己恭，责躬厚，接众和，立心正，进道勇，择友以求益，改过以全身。<br><br>　　敬为千圣接受真源，慎乃百年提撕紧钥。<br><br>　　度量如海涵春育，应接如流水行云，操存如青天白日，威仪如丹凤祥麟，言论如敲金戛石，持身如玉洁冰清，襟抱如光风霁月，气概如乔岳泰山。<br><br>　　海阔从鱼跃，天空任鸟飞，非大丈夫不能如此度量！<br><br>　　振衣千仞冈，濯足万里流，非大丈夫不能有此气节！<br><br>　　珠藏泽自媚，玉韫山含辉，非大丈夫不能有此蕴藉！<br><br>　　月到梧桐上，风来杨柳边，非大丈夫不能有此襟怀！<br><br>　　处草野之日，不可将此身看得小。<br><br>　　居廊庙之日，不可将此身看得大。<br><br>　　只一个俗念头，错做了一生人。<br><br>　　只一双俗眼目，错认了一生人。<br><br>　　心不妄念，身不妄动，口不妄言，君子所以存诚。<br><br>　　内不欺己，外不欺人，上不欺天，君子所以慎独。<br><br>　　不愧父母，不愧兄弟，不愧妻子，君子所以宜家。<br><br>　　不负天子，不负生民，不负所学，君子所以用世。<br><br>　　以性分言，无论父子兄弟，即天地万物，皆一体耳！<br><br>　　何物非我，于此信得及，则心体廓然矣。<br><br>　　以外物言，无论功名富贵，即四肢百骸，亦躯壳耳！<br><br>　　何物是我，于此信得及，则世味淡然矣。<br><br>　　有补于天地曰功，有关于世教曰名，有学问曰富，有谦耻曰贵，是谓功名富贵。无为曰道，无欲曰德，无习于鄙陋曰文，无近于暖昧曰章，是谓道德文章。<br><br>　　困辱非忧，取困辱为忧。<br><br>　　荣利非乐，忘荣利为乐。<br><br>　　热闹华荣之境，一过辄生凄凉。<br><br>　　清真冷淡之为，历久愈有意味。<br><br>　　心志要苦，意趣要乐，气度要宏，言动要谨。<br><br>　　心术以光明笃实为第一，容貌以正大老成为第一，言语以简重真切为第一。<br><br>　　勿吐无益身心之语，勿为无益身心之事，勿近无益身心之人，勿入无益身心之境，勿展无益身心之书。<br><br>　　此生不学一可惜，此日闲过二可惜，此身一败三可惜。<br><br>　　君子胸中所常体，不是人情是天理。<br><br>　　君子口中所常道，不是人伦是世教。<br><br>　　君子身中所常行，不是规矩是准绳。<br><br>　　休诿罪于气化！一切责之人事。<br><br>　　休过望于世间！一切求之我身。<br><br>　　自责之外，无胜人之术。<br><br>　　自强之外，无上人之术。<br><br>　　书有未曾经我读，事无不可对人言。<br><br>　　闺门之事可传，而后知君子之家法矣。<br><br>　　近习之人起敬，而后知君子之身法矣。<br><br>　　门内罕闻嬉笑怒骂，其家范可知。<br><br>　　座右遍书名论格言，其志趣可想。<br><br>　　慎言动于妻子仆隶之间，检身心于食息起居之际。<br><br>　　语言间尽可积德，妻子间亦是修身。<br><br>　　昼验之妻子，以观其行之笃与否也。<br><br>　　夜考之梦寐，以卜其志之定与否也。<br><br>　　欲理会七尺，先理会方寸。<br><br>　　欲理会六合，先理会一腔。<br><br>　　世人以七尺为性命，君子以性命为七尺。<br><br>　　气象要高旷，不可疏狂。<br><br>　　心思要缜密，不可琐屑。<br><br>　　趣味要冲淡，不可枯寂。<br><br>　　操守要严明，不可激烈。<br><br>　　聪明者戒太察，刚强者戒太暴，温良者戒无断。<br><br>　　勿施小惠伤大体，毋借公道遂私情。以情恕人，以理律己。<br><br>　　以恕己之心恕人，则全交。<br><br>　　以责人之心责己，则寡过。<br><br>　　力有所不能，圣人不以无可奈何者责人。<br><br>　　心有所当尽，圣人不以无可奈何者自诿。<br><br>　　众恶必察，众好必察易。<br><br>　　自恶必察，自好必察难。<br><br>　　见人不是，诸恶之根。<br><br>　　见己不是，万善之门。<br><br>　　不为过三字，昧却多少良心！<br><br>　　没奈何三字，抹却多少体面！<br><br>　　品诣常看胜如我者，则愧耻自增。<br><br>　　享用常看不如我者，则怨尤自泯。<br><br>　　家坐无聊，亦念食力担夫红尘赤日。<br><br>　　官阶不达，尚有高才秀士白首青衿。<br><br>　　将啼饥者比，则得饱自乐。将号寒者比，则得暖自乐。<br><br>　　将劳役者比，则优闲自乐。将疾病者比，则康健自乐。<br><br>　　将祸患者比，则平安自乐。将死亡者比，则生存自乐。<br><br>　　常思终天抱恨，自不得不尽孝心。<br><br>　　常思度日艰难，自不得不节费用。<br><br>　　常思人命脆薄，自不得不惜精神。<br><br>　　常思世态炎凉，自不得不奋志气。<br><br>　　常思法网难漏，自不得不戒非为。<br><br>　　常思身命易倾，自不得不忍气性。<br><br>　　以媚字奉亲，以淡字交友，以苟字省费，以拙字免劳，以聋字止谤，以盲字远色，以吝字防口，以病字医淫，以贪字读书，以疑字穷理，以刻字责己，以迂字守礼，以很字立志，以傲字植骨，以痴字救贫，以空字解忧，以弱字御悔，以悔字改过，以懒字抑奔竞风，以惰字屏尘俗事。<br><br>　　对失意人，莫谈得意事！<br><br>　　处得意日，莫忘失意时。<br><br>　　贫贱是苦境，能善处者自乐。<br><br>　　富贵是乐境，不善处者更苦。<br><br>　　恩里由来生害，故快意时须早回头。<br><br>　　败后或反成功，故拂心处莫便放手。<br><br>　　深沉厚重，是第一等资质。<br><br>　　磊落豪雄，是第二等资质。<br><br>　　聪明才辩，是第三等资质。<br><br>　　上士忘名，中士立名，下士窃名。<br><br>　　上士闭心，中士闭口，下士闭门。<br><br>　　好讦人者身必危，自甘为愚，适成其保身之智。<br><br>　　好自夸者人多笑，自舞其智，适见其欺人之愚。<br><br>　　闲暇出于精勤，恬适出于只惧。<br><br>　　无思出于能虑，大胆出于小心。<br><br>　　平康之中，有险阴焉。衽席之内，有鸩毒焉。衣食之间，有祸败焉。<br><br>　　居安虑危，处治思乱。<br><br>　　天下之势，以渐而成。<br><br>　　天下之事，以积而固。<br><br>　　祸到休愁，也要会救。<br><br>　　福来休喜，也要会受。<br><br>　　天欲祸人，先以微福骄之。<br><br>　　天欲福人，先以微祸儆之。<br><br>　　傲慢之人骤得通显，天将重刑之也。<br><br>　　疏放之人艰于进取，天将曲赦之也。<br><br>　　小人亦有坦荡荡处，无忌惮是已。<br><br>　　君子亦有长戚戚处，终身之忧是已。<br><br>　　水，君子也。其性冲，其质白，其味淡，其为用也，可以浣不洁者而使洁，即沸汤者投以油，亦自分别而不相混，诚哉君子也。油，小人也。其性沉，其质腻，其味浓，其为用也。可以污洁者而使不洁，倘滚油中投以水，必至激搏而不相容，诚哉小人也。<br><br>　　凡阳必刚，刚必明，明则易知。<br><br>　　凡阴必柔，柔必暗，暗则难测。<br><br>　　称人以颜子，无不悦者，忘其贫贱而夭。<br><br>　　指人以盗跖，无不怒者，忘其富贵而寿。<br><br>　　事事难上难，举足常虞失坠。<br><br>　　件件想一想，浑身都是过差。<br><br>　　怒宜实力消融，过要细心检点。<br><br>　　探理宜柔，优游涵泳，始可以自得。<br><br>　　决欲宜刚，勇猛奋迅，始可以自新。<br><br>　　惩忿窒欲，其象为损，得力在一忍字。<br><br>　　迁善改过，其象为益，得力在一悔字。<br><br>　　富贵如传舍，惟谨慎可得久居。<br><br>　　贫贱如敝衣，惟勤俭可以脱卸。<br><br>　　俭则约，约则百善俱兴。<br><br>　　侈则肆，肆则百恶俱纵。<br><br>　　奢者富不足，俭者贫有余，奢者心常贫，俭者心常富。<br><br>　　贪饕以招辱，不若俭而守廉。<br><br>　　干请以犯义，不若俭而全节。<br><br>　　侵牟以聚怨，不若俭而养心。<br><br>　　放肆以遂欲，不若俭而安性。<br><br>　　静坐，然后知平日之气浮。<br><br>　　守默，然后知平日之言躁。<br><br>　　省事，然后知平日之心忙。<br><br>　　闲户，然后知平日之交滥。<br><br>　　寡欲，然后知平日之病多。<br><br>　　近情，然后知平日之念刻。<br><br>　　无病之身，不知其乐也。病生始知无病之乐。<br><br>　　无事之家，不知其福也，事至始知无事之福。<br><br>　　欲心正炽时，一念着病，兴似寒冰。<br><br>　　利心正炽时，一想到死，味同嚼蜡。<br><br>　　有一乐境界，却有一不乐者相对待。<br><br>　　有一好光景，便有一不好底相乘除。<br><br>　　事不可做尽，言不可道尽，势不可倚尽，福不可享尽。<br><br>　　不可吃尽，不可穿尽，不可说尽；又要懂得，又要做得，又要耐得。<br><br>　　难消之味休食，难得之物休蓄。<br><br>　　难酬之恩休受，难久之友休交。<br><br>　　难再之时休失，难守之财休积。<br><br>　　难雪之谤休辩，难释之忿休较。<br><br>　　饭休不嚼便咽，路休不看便走，话休不想便说，事休不想便做，衣要不慎便脱，财休不审便取，气休不忍便动，友休不择便交。<br><br>　　为善如负重登山，志虽已确，而力犹恐不及。<br><br>　　为恶如乘骏走坂，鞭虽不加，而足不禁其前。<br><br>　　防欲如挽逆水之舟，才歇手，便下流。<br><br>　　为善如缘无枝之树，才住脚，便下坠。<br><br>　　胆欲大，心欲小，智欲圆，行欲方。<br><br>　　真圣贤，决非迂腐。<br><br>　　真豪杰，断不粗疏。<br><br>　　龙吟虎啸，以翥鸾翔，大丈夫之气象。<br><br>　　蚕茧蛛丝，蚁封蚓结，儿女子之经营。<br><br>　　格格不吐，刺刺不休，总是一般语病，请以莺歌燕语疗之。<br><br>　　恋恋不舍，忽忽若忘，各有一种情痴，当以鸢飞鱼跃化之。<br><br>　　问消息于蓍龟，疑团空结。<br><br>　　祈福祉于奥灶，奢想徒劳。<br><br>　　谦，美德也，过谦者怀诈。<br><br>　　默，懿行也，过默者藏奸。<br><br>　　直不犯祸，和不害义。<br><br>　　圆融者无诡随之态，精细者无苛察之心，方正者无乖拂之失，沉默者无阴险之术，诚笃者无椎鲁之累，光明者无浅露之病，劲直者无径情之偏，执持者无拘泥之迹，敏炼者无轻浮之状。<br><br>　　才不足则多谋，识不足则多事，威不足则多怒，信不足则多言，勇不足则多劳，明不足则多察，理不足则多辩，情不足则多仪。<br><br>　　私恩煦感，仁之贼也。直往轻担，义之贼也。<br><br>　　足恭伪态，礼之贼也。苛察歧疑，智之贼也。<br><br>　　苟约固守，信之贼也。<br><br>　　有杀之为仁，生之为不仁者。<br><br>　　有取之为义，与之为不义者。<br><br>　　有卑之为礼，尊之为非礼者。<br><br>　　有不知为智，知之为不智者。<br><br>　　有违言为信，践言为非信者。<br><br>　　愚忠愚孝，实能维天地纲常；惜不遇圣人裁成，未尝入室。<br><br>　　大诈大奸，偏会建世间功业；倘非有英主驾驭，终必跳梁。<br><br>　　知其不可为而遂委心任之者，达人智士之见也。<br><br>　　知其不可为而亦竭力图之者，忠臣孝子之心也。<br><br>　　小人只怕他有才，有才以济之，流害无穷。<br><br>　　君子只怕他无才，无才以行之，虽贤何补！<br><br>　　摄生（附）<br><br>　　慎风寒，节饮食，是从吾身上却病法。<br><br>　　寡嗜欲，戒烦恼，是从吾心上却病法。<br><br>　　少思虑以养心气，寡色欲以养肾气，勿妄动以养骨气，戒嗔怒以养肝气，薄滋味以养胃气，省言语以养神气，多读书以养胆气，顺时令以养元气。<br><br>　　忧愁则气结，忿怒则气逆，恐惧则气陷，拘迫则气郁，急遽则气耗。<br><br>　　行欲徐而稳，立欲定而恭，坐欲端而正，声欲低而和。<br><br>　　心神欲静，骨力欲动。<br><br>　　胸怀欲开，筋骸欲硬。<br><br>　　脊梁欲直，肠胃欲净。<br><br>　　舌端欲卷，脚跟欲定。<br><br>　　耳目欲清，精魂欲正。<br><br>　　多静坐以收心，寡酒色以清心，去嗜欲以养心，玩古训以警心，悟至理以明心。<br><br>　　宠辱不惊，肝木自宁。动静以敬，心火自定。<br><br>　　饮食有节，脾土不。<br><br>　　调息寡言，肺金自全。<br><br>　　恬淡寡欲，肾水自足。<br><br>　　道生于安静，德生于卑退，福生于清俭，命生于和畅。<br><br>　　天地不可一日无和气，人心不可一日无喜神。<br><br>　　拙字可以寡过，缓字可以免悔，退字可以远祸，苟字可以养福，静字可以益寿。<br><br>　　毋以妄心戕真心，勿以客气伤元气。<br><br>　　拂意处要遣得过，清苦日要守得过。<br><br>　　非理来要受得过，忿怒时要耐得过，嗜欲生要忍得过。<br><br>　　言语知节，则愆尤少。举动知节，则悔吝少。<br><br>　　爱慕知节，则营求少。欢乐知节，则祸败少。<br><br>　　饮食知节，则疾病少。<br><br>　　人知言语足以彰吾德，而不知慎言语乃所以养吾德。<br><br>　　人知饮食足以益吾身，而不知节饮食乃所以养吾身。<br><br>　　闹时炼心，静时养心，坐时守心，行时验心，言时省心，动时制心。<br><br>　　荣枯倚伏，寸田自开惠逆，何须历问塞翁？修短参差，四体自造彭殇，似难专咎司命！<br><br>　　节欲以驱二竖，修身以屈三彭，安贫以听五鬼，息机以弭六贼。<br><br>　　衰后罪孽，都是盛时作的。老来疾病，都是壮年招的。<br><br>　　败德之事非一，而酗酒者德必败。<br><br>　　伤生之事非一，而好色者生必伤。<br><br>　　木有根则荣，根坏则枯。<br><br>　　鱼有水则活，水涸则死。<br><br>　　灯有膏则明，膏尽则灭。<br><br>　　人有真精，保之则寿，戕之则妖。<br><br>　　敦品类<br><br>　　欲做精金美玉的人品，定从烈火中锻来。<br><br>　　思立揭地掀天的事功，须向薄冰上履过。<br><br>　　人以品为重，若有一点卑污之心，便非顶天立地汉子。<br><br>　　品以行为主，若有一件愧怍之事，即非泰山北斗品格。<br><br>　　人争求荣乎，就其求之之时，已极人间之辱；人争恃宠乎，就其恃之之时，已极人间之贱。<br><br>　　丈夫之高华，只在于功名气节。<br><br>　　鄙夫之炫耀，但求诸服饰起居。<br><br>　　阿谀取容，男子耻为妾妇之道。<br><br>　　本真不凿，大人不失赤子之心。<br><br>　　君子之事上也，必忠以敬，其接下也，必谦以和。<br><br>　　小人之事上也，必谄必媚，其待下也，必傲以忽。<br><br>　　立朝不是好舍人，自居家不是好处士。<br><br>　　平素不是好处士，则小时不是好学生。<br><br>　　做秀才如处子，要怕人。<br><br>　　既入仕如媳妇，要养人。<br><br>　　归林下如阿婆，要教人。<br><br>　　贫贱时，眼中不着富贵，他日得志必不骄。<br><br>　　富贵时，意中不忘贫贱，一旦退休必不怨。<br><br>　　贵人之前莫言贱，彼将谓我求其荐。<br><br>　　富人之前莫言贫，彼将谓我求其怜。<br><br>　　小人专望人恩，恩过辄忘。<br><br>　　君子不轻受人恩，受则必报。<br><br>　　处众以和，贵有强毅不可夺之力。<br><br>　　持己以正，贵有圆通不可拘之权。<br><br>　　使人有面前之誉，不若使人无背后之毁。<br><br>　　使人不乍处之欢，不若使人无久处之厌。<br><br>　　媚若九尾狐，巧如百舌鸟，哀哉羞此七尺之躯！<br><br>　　暴同三足虎，毒比两头蛇，惜乎坏尔方寸之地！<br><br>　　到处枢偻，笑伊首何仇于天？<br><br>　　何亲于地？终朝筹算，问尔心何轻于命？何重于财？<br><br>　　富儿因求宦倾资，污吏以黩货失职。<br><br>　　亲兄弟析箸，璧合翻作瓜分。<br><br>　　士大夫爱钱，书香化为铜臭。<br><br>　　士大夫当为子孙造福，不当为子孙求福。<br><br>　　谨家规，崇俭朴，教耕读，积阴德，此造福也。<br><br>　　广田宅，结姻援，争什一，鬻功名，此求福也。<br><br>　　造福者澹而长，求福者浓而短。<br><br>　　士大夫当为此生惜名，不当为此生市名。<br><br>　　敦诗书，尚气节，慎取与，谨威仪，此惜名也。<br><br>　　竞标榜，邀权贵，务矫激，习模棱，此市名也。<br><br>　　惜名者，静而休；市名者，躁而拙。<br><br>　　士大夫当为一家用财，不当为一家伤财。<br><br>　　济宗党，广束修，救荒歉，助义举，此用财也。<br><br>　　靡苑囿，教歌舞，奢燕会，聚宝玩，此伤财也。<br><br>　　用财者，损而盈：伤则者，满而覆。<br><br>　　士大夫当为天下养身，不当为天下惜身。<br><br>　　省嗜欲，减思虑，戒忿怒，节饮食，此养身也。<br><br>　　规利害，避劳怨，营窟宅，守妻子，此惜身也。<br><br>　　养身者，啬而大，惜身者，膻而细。<br><br>　　处事类<br><br>　　处难处之事愈宜宽，处难处之人愈宜厚，处至急之事愈宜缓，处至大之事愈宜平，处疑难之际愈宜无意。<br><br>　　无事时，常照管此心，兢兢然若有事；有事时，却放下此心，坦坦然若无事。<br><br>　　无事如有事，提防才可弭意外之变；有事如无事，镇定方可消局中之危。<br><br>　　当平常之日，应小事宜以应大事之心应之。<br><br>　　盖天理无小，即目前观之，便有一个邪正，不可忽慢苟简，须审理之邪正以应之方可。<br><br>　　及变故之来，处大事宜以处小事之心处之。<br><br>　　盖人事虽大，自天理观之，只有一个是非，不可惊惶失措，但凭理之是非以处之便得。<br><br>　　缓事宜急干，敏则有功。<br><br>　　急事宜缓办，忙则多错。<br><br>　　不自反者，看不出一身病痛。<br><br>　　不耐烦者，做不成一件事业。<br><br>　　日日行，不怕千万里。<br><br>　　常常做，不怕千万事。<br><br>　　必有容，德乃大。必有忍，事乃济。<br><br>　　过去事丢得一节是一节<br><br>　　现在事了得一节是一节<br><br>　　未来事省得一节是一节<br><br>　　强不知以为知，此乃大愚。<br><br>　　本无事而生事，是谓薄福。<br><br>　　居处必先精勤，乃能闲暇。凡事务求停妥，然后逍遥。<br><br>　　天下最有受用，是一闲字，然闲字要从勤中得来。<br><br>　　天下最讨便宜，是一勤字，然勤字要从闲中做出。<br><br>　　自己做事，切须不可迂滞，不可反覆，不可琐碎。<br><br>　　代人做事，极要耐得迂滞，耐得反覆，耐得琐碎。<br><br>　　谋人事如己事，而后虑之也审。<br><br>　　谋己事如人事，而后见之也明。<br><br>　　无心者公，无我者明。<br><br>　　置其身于是非外，而后可以折是非之中。<br><br>　　置其身于利害之外，而后可以观利害之变。<br><br>　　任事者，当置身利害之外。<br><br>　　建言者，当设身利害之中。<br><br>　　无事时，戒一偷字，有事时，戒一乱字。<br><br>　　将事而能弭，遇事而能救，既事而能挽，此之谓达权，此之谓才。未事而知来，始事而要终，定事而知变，此之谓长虑，此之谓识。<br><br>　　提得起，放得下，算得到，做得完，看得破，撇得开。<br><br>　　救已败之事者，如驭临崖之马，休轻策一鞭。<br><br>　　图垂成之功者，如挽上滩之舟，莫少停一棹。<br><br>　　以真实肝胆待人，事虽未必成功，日后人必见我之肝胆。<br><br>　　以诈伪心肠处事，人即一时受惑，日后人必见我之心肠。<br><br>　　天下无不可化之人，但恐诚心未至。<br><br>　　天下无不可为之事，只怕立志不坚。<br><br>　　处人不可任己意，要悉人之情。<br><br>　　处事不可任己见，要悉事之理。<br><br>　　见事贵乎明理，处事贵乎心公。<br><br>　　于天理汲汲者，于人欲必淡。<br><br>　　于私事耽耽者，于公务必疏。<br><br>　　于虚文熠熠者，于本实必薄。<br><br>　　君子当事，则小人皆为君子。<br><br>　　至此不为君子，真小人也。<br><br>　　小人当事，则中人皆为小人，至此不为小人，真君子也。<br><br>　　居官先厚民风，处事先求大体。<br><br>　　论人当节取其长，曲谅其短。<br><br>　　做事必先审其害，后计其利。<br><br>　　小人处事，于利合者为利，于利背者为害。<br><br>　　君子处事，于义合者为利，于义背者为害。<br><br>　　只人情世故熟了，甚么大事做不到？<br><br>　　只天理人心合了，甚么好事做不成？<br><br>　　只一事不留心，便有一事不得其理。<br><br>　　只一物不留心，便有一物不得其所。<br><br>　　事到手，且莫急，便要缓缓想。<br><br>　　想得时，切莫缓，便要急急行。<br><br>　　事有机缘，不先不后，刚刚凑巧。<br><br>　　命若蹭蹬，走来走去，步步踏空。<br><br>　　接物类<br><br>　　事属暖昧，要思回护他，着不得一点攻讦的念头。<br><br>　　人属寒微，要思矜礼他，着不得一毫傲睨的气象。<br><br>　　凡一事而关人终身，纵确见实闻，不可着口。<br><br>　　凡一语而伤我长厚，虽闲谈酒谑，慎勿形言。<br><br>　　严着此心以拒外诱，须如一团烈火，遇物即烧。<br><br>　　宽着此心以待同群，须如一片阳春，无人不暖。<br><br>　　待己当从无过中求有过，非独进德，亦且免患。<br><br>　　待人当于有过中求无过，非但存厚，亦且解怨。<br><br>　　事后而议人得失，吹毛索垢，不肯丝毫放宽；试思己当其局未必能效彼万一。<br><br>　　旁观而论人短长，抉隐摘微，不留些须余地；试思己受其毁，未必能安意顺承。<br><br>　　<!--BookContent End--><br><br></div><center>
<a href='24716.htm' target=_top>(快捷键：←)上一章</a>&nbsp;&nbsp;&nbsp;
<a href='List.htm' target=_top>回目录(快捷键：回车)</a>&nbsp;&nbsp;&nbsp;
<a href='24718.htm' target=_top>下一章(快捷键：→)</a>
</center></TD></TR> </TBODY> </TABLE></TD></TR> </TABLE></td>
    <td width="100%" valign="top"> 
      <div align="center"></div>
    </td>
  </tr> 
</table>
  <br> 

</BODY></HTML>